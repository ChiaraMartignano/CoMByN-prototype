DE PRVDENTIA ET CONSILIO
Ne sitis pueri mentibus, sed malitia infantes imitamini: mente autem perfecta praediti estote.
2. Cor. 14.
Beatus vir qui invenit sapientiam, et mortalis qui vidit prudentiam: melius est enim hanc mercari, quam aurum aut argentum.
Proverb. 3.
Aurum quidem et argentum statum cuiuspiam constabilierint, sed prudentia est utroque commendabilior.
Sirach 40.
Ut compages (vel, subscudes) et iugamenta lignea aedificio indita concussu non dissolvuntur: sic animus perpenso consilio, nullo tempore pertimescet.
Sirach 22.
Duplex est prudentiae nomen: altera enim est observatio domestici commodi cum alterius iniuria et insidiis, qualis est serpentis caput suum obseruantis, quae quidem est morum improbitas, quae cito utilitatem suam reperit, et simpliciores expilat, qualis est prudentia dispensatoris iniqui. Vera autem prudentia est scientia rerum faciendarum, et non faciendarum, quam qui sequitur nunquam virtutis officia deseret, nec vitii pernicie transfigetur unquam.
S. Basilii.
Qui serpentis calliditatem columbinae simplicitati miscuerit, is neque prudentiam malignam, neque simplicitatem stolidam fieri patietur.
Theologi.
Dixit quidam ex avaris haec verba: Malim fortunae guttam, quam mentis dolium: Cui respondit unus ex iis qui prudentiam amant, Sibi pluris esse mentis stillam, quam fortunae pelagus.
Fons et mater radixque prudentiae virtus est: quemadmodum contr√† omnis improbitas ex amentia capit initium, sicut propheta dixit: Non est sanitas in carne mea a facie insipientiae meae. At virtutis studiosus, et in dei metu vivens, omnium est prudentissimus: et recte quidam dicit, metum domini esse sapientiae primordium.
Chrysostomi.
Prudentia virtutum principatum tenet. Solus sapiens liber est, et imperat, quamvis corporis dominos habeat infinitos.
Philonis.
Qui perfecti estis, perfecta sapite: volentibus enim vobis bene agere, deus paratus est praebere.
Ignatii.
Prudentia non corporum, sed negotiorum inspectio est, priusquam in ipsis versetur homo: futura subiiciens oculis, ut eis occurrentibus postea optime utatur.
Plutarchi.
Corpus enim ante tantum oculatum est, retro autem caecum est: at mens etiam praeterita cernere potest memoria.
Insipiens eodem die iram suam enunciat. Omnis insipiens parvo etiam praeditus est animo: non enim est constans. Hic aliquid deest.
Sirach.
Prudentia bonam fortunam ut plurimum donat: fortuna autem prudentiam non efficit.
Si quando quempiam peccantem animadverteret, dicebat: Ne quando etiam ipse in tale quiddam incidam.
Nil non servire sibi cogit prudentia.
Menandri.
Consultans praeterita sibi exempla futurorum facit. Quod enim obscurum est, ex manifesto celerrime diiudicari et discerni potest.
Qui male suis rebus prospicit, nunquam bene alienis consulet.
Omnia quidem ad vitam pertinentia curato, sed maxime prudentiam tuam exerceto. Nusquam enim maius aliquid minori includitur, quamque bona mens in humano corpore.
Isocratis.
Robur corporis, animi ne sit imbecillitas: vim autem animi, prudentiam putato.
Clitarchi.
Alienis te exemplis erudito, et nihil mali patieris.
Demonactis.
Tantum prudentiam reliquis virtutibus praestare Solon dicebat, quantum visus reliquos sensus praecellit.
Ex scriptis Phavorini.